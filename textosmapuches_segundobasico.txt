Kuyfi Piam ti pu Lhaku ka, Chezki gülhamtukefuy tañi pu Inhan Txem, Kütalwe mew, lelfün mew, inha lewfü entukey ñi gülam egün, malhen, Kempu ka anthü txemaymu feymu müley zugu tamün kimael.
Chalikeaymi, kellukeaymi, notukazugukelayaymi, inche zoy kimün pikelaymi, Chetokikiami tami ñuke, Chaw, lamgen, peñi, malhen, kempu ka ti fuchake che.
Wirarkelallaymi zakiafi mi kom ti pu wallmapu mew mülelu, ko, kütxal, anthü, mapu, anümka, lhawenh itxofi ll mogen mülelu tami
wallmapu mew, goymalaymi tami mapuche gen, yewentukulayaymi tami üy, tuwün, küpan.
Feymu Kimche pigeaymi ka anthü, iñche mülenoli küme tukulpayan ka femgechi kimelayfi mi tami pu pichike che.

Kiñe rupa kiñe pichi sañwe pürakünuwürkey kiñe zoy füta anümka mew. 
Fey gürü penierkeeyu, fey amuy inaltu; mamüll mew lelinpüramfi ti pichi sañwe, feypirkefi : müna ayifun kay ñi pürayal ka chew ta mi mülepun eymi. 
¿Chumgechi püraymi? ramturkefi.
Kisu kimnien müten pirkefi ti pichi sañwe. Küpa püralmi, iñche kelluayu pirkefi. 
Fey kiñe füta zef mew witxatuniefi ñi pürayal.
Fey zoy ragiñ amulelu ñi pual wenu mamüll, ti pichi sañwe neykümkunufi ti zef. 
Ti gürü kom chuchikawi chi, wüzamuwi txananaqpalu mapu mew.
Ilhotu sañwe ilhotoafulu.

Kiñeke mew ga txufaytxipakeyem.
Ilho korü challa mew.
Ka iwiñ nümün witxapurayem Aylen kutxal mu.
Ñi kushe ñuke Elisa pigekefulu Señoykawe ta tüfey pikefuy kütxal tañi pülliyechi.
Ka pepetumekey taiñ iyael pikefenew.
Señoykawe pichiñmagey eymi reke.
Welu zoy ñuwaley zoy ñuwa.
Pefi mi ta tüfey zew iñmayñ mew taiñ iyael.
Pikefenew may.
Fey entukefuy kiñe pichi katxün ilho Iñche ñi iñmual lle.

Ti mapu kiñe fütxa kura rukagekefuy piam, fey mew mülekefuy kiñe kurewen, niekefuygu fentxen choyiñ, Küyenh, Anthü, Wüñellfe, Cherufe ka Che egün.
Kiñe anthü txipaygu ti kurewen fey ti pu lamgenwen egün fütxa kewan nentuygün, inazuamlaygün ti kütxal ñi zoy zoy petu üyün, feyti kütxal zoy txemlu txofi y ti ruka.
Fey ti pu choyün müpüwigün fi ll püle, fey kiñeke müpüwigün wenu, Anthü, Küyenh ka Wüñellfe egün, Cherufe kay müpüwtxipay kiñe kura wigkul mew, fey según pigelu fewla. 
Ti Che kay, zoy inhan choyün fey müpüwtxipay kiñe txawün kura mew, fey mew ta mülenagüy.
Feychi mew, rumel kewalayayiñ piwigün. Femgechi Küyenh küzawküley ta ñi mawünal, Anthü kay kütxaltumekey ta ñi eñumküleael ta ruka; cherufe kay fey azkintumekey ka liftuniemekey ta ruka fi llke punh, gümitumekey fi llke chemkün kümewenolu.
Küyenh niey fentxen choyiñ: Txalkan, Llüfkeñ, Mewlenh ka Kürüf. 
Fey Küyenh mawünmekelu, fey pu pichike kura ka ti che thapülhkunuwigu reke, fey mew ti thapülh anümkakunuwiy, ti che kay fey zoy zoy txemüy anümka reke.
“Fewla wino mogetulu eymu” pi ti küyenh, fey müley ta mu küzawael. 
Feychi zugu mew, ti che elkunugey ñizolküleael ka ti anümka rüpükunugey chew ñi rupayael ti ko.

Zewma fochoy mapu peñi pikun kürüf txepel Ümagenew ñi piwke ka witxulmaenew ñi mollfüñ.
Wenumapu nagpay alün külleñu gümay mawiza Txükürütu piwkey kulliñ fücha gümakey mapu, fücha llazkün niey ta ñi piwke ñi penonmu wükan.

Ti mawün zuguenew, zakiñ zugu ka lelituenew mapu mew, welu umülünmu nagüy ñi am-mew ka puwi alü mapu.
Ñi piwke ülkantun-femgey mawün ülkantun, ñi rakizuam ñi füch-keñ-ngey.

Epe wün, epe txipapan anthü mew, epe ragi anthü reke puwkey ñi miyawken ti pu kümeke newenh. 
Ragi witxan anthü mew fey müley ñi ürkütuael ta pu che fey mew txipakey ta pu kake newenh ka femgechi mew txipakey ka pegekey reke kon anthü ka punh mew. 
Lof mew ti pu che ka pu pichikeche müley ñi epe txipapan anthü konael ñi nentual chem zuam rume fey ñi txipalnentual epe ragi anthü mew. 
Fey müley ti pu che ñi kuñiwtukuwafel ragi witxan anthü mew ka punh mew fel.

Pewfaluwal inal katxülwe wirilelgekey mapu chew ñi txiparpual feychi pali. 
Feyti chi logko paliwe txipalwe pigey. 
Feychi epuñpüle wif zoy fütxokunugekey.
Epuñpüle txipalwe mew elgekey pichike rewe. 
Rüftu ragiñ paliwe elgekey kiñe pichi lolo, zügüllwe pigey.
Iñchu konuwüyu piwkey che. 
Ya may, pikey kagelu, tüfa chi pañu ranelayu. 
Iñche kay tüfachi witxuwe pikey kagelu.
Ka re kisuke feypiwkefuy, feychi kechukonwen.
Fey tüfa chi palinkawiñ mew txawükefuy lof kiñe fütxa lelfün mew; purukey che, zugulkey fi ll ayekawe ñi niel; püfüllka, rali, txutxuka, itxokom. 
Fey mew konuwkeygün palialu ka kintuwkey chi pu kon, raneluwkeygu kishuke konwen; zew raneluwlu konkey ñi paliñ egün.

Gülliw fey txipakelu pewenh mew, rume küme iyael. 
Pewenhche iyael fey mew rulpa anthülekeygün. 
Feytachi iyael fütxa kuyfi pewenhche iyaelgey. 
Fewla ta fillke zugu mew ta tukugekey ta ñi pepikageael fillke iyael mew.
Gülliw rume newenh iyael gey, niey proteína, minerales, fey mew fentxen newenh iyael gey.
Ti gülliw mürke ñi müte küzawgenunmu ñi konael fillke iyael mew, küme nümüngelu kam, ka rume küme azgey, fey ellagey ñi konküleal fillke iyael mew.

Kiñe rupa kiñe gürü amurkey Zillo ñi ruka ñi lhawentumuwal. 
Feyta kümeleltuaenew ñi zugun pirkey.
Puwlu Zillo rume llikafuy pefi el ti gürü. 
Chem zugu chi miawuli tüfa pirkey, ñi rakizuam. 
Fey chalipuy ti gürü, nien kiñe weza zugu pipuy, kureñmuan pilefun, niefun kiñe ayün, welu ta poyelaenew tüchpu pirkey. 
Welu chemu pieyu ta Zillo. 
Rume weza ülkantukeymi pienew pirkey. 
Feyti Zillo chum femlayafuymi. 
Müna fütalu tami wünh pirkeeyu.
Ah, günezuamuqkelafun pirkey ta gürü. 
Welu Iñche lhawentuafeyu pieyu ta Zillo, welu müley ta mi kullial.
Ah, gam chemchi eluafeyu, chaway, we küpam, zapatu, ka kiñe ruka eluayu pirkey ta gürü. 
Felepe may pirkey ta Zillo, fey lukutuleaymi gillatuleaymi, iñche yemean wezakelu tami lhawentuafi el pigey ta gürü. 
Fey mütay müten wiñomey ti Zillo, yemerkey kiñe füta akucha ka gütoy kachu lhawen. 
Ñüzüfkunuymagerkey ñi wünh ta gürü, kutxantufuy welu yafüluwi. 
Fey ülkantuge fewla pigerkey. 
Müna küme ülkantutuy. 
Fey kulliaen fewla pigerkey, chemam pirkey, iñche ta feychi zugu pilan pirkey fey txipay lukatuwun, kechagey ta Zillo. 
Welu ka anthü umawtulelu gürü inaltu rüpü, rupay ta Zillo füta wirarkünukefi pilun mew, fey ti gürü txupefi, wak pirkey ñi wirarün, kom wiküri ñi wünh pigey.