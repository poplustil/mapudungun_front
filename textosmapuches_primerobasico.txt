Mülekefuy kiñe gürü rume güñülelu. 
Anükunuwi winkul mew rakizuamal chumuechi peal iyael, fey otxintuy azkintuy lhafkenh püle fey pey fente ñochilen ta rew ka nagmelen, ka pey ñi wirkolen ta lakentun iyael mülerkey: zollüm, piwür, llupe, loko. 
Fey koni pu lhafkenh mew chew pey kiñe kura fey rünkülen pünolerpuy, fey inagechi kura mew fey anünag iñmuy kom ñi illuchi iyael. 
Fey upa ilhu, wezalu, pürakunuwi kiñe zoy alü pürachi kura mew fey Umagnagiy. 
Nepelu fey lhafkenh ka wiño mawuilerkey wente kura rupalerkey taku nierpuy kom mülechi kura, fey ta gürü pepi pünolay lütxüng gechi Mapu mew. 
Fey llazkünkechi gümay, gillatuy, llellipufi ta güne gürü pelu mew ka el gürü pelu mew fey ñi iniey zume ñi montuatew. 
Fey mew fülparumeyew kiñe yene, fey gümankechi pürarkefi furi püle fey ñi yegüeal inaltu lhafkenh mew. 
Welu ti yene rume txiparkey inaltu lhafkenh mew fey llezarkey fey weyelwelai.
Fey mew ti gürü feypirkefi ti yene Mülenagge tüfa mew müten Inche kintumean kellu, welu tüfa mütxümerkefi kakelu ilhotufe pu kulliñ mülelu lof mew akulu egün feipifi, tüfey küpaleluyiñ ta iyael nüafi mün ta yene.

Konew zugu, pichike txoy zugu, ketxo ketxokantun zugu, zuamkagekey wülal mapuche kimün. 
Rume zuamfali reyñmawen mogen mew, gütxam entugekey txawülenmew kom pu reyñmawen. 
Feyti awkantun zugun pu fücha keche ka pu kusekeche kimeltu pichikechey, welu ka zewmagekey.
Txürümafuymi kiñe konew, pepilkantuge.

Müley gen mawiza ta kuyfi mew, Müley Küpüka pifuy pu mapuche.
Kiñe wentxu piam, ñami ñi rüpü ñi wiñotuam ñi ruka mew, kintuyiawlu kulliñ. 
Punhmalu pey kiñe kütxal, puru purugey kiñe zomo inaltukütxal, utufi, pepufi ti zomo, feyti ti Küpüka. 
Niey fentxen ketxan, poñi, uwa, alfiz. 
Wenhiyewigu ka kureyewigu. 
Lhantu wentxugey, niey pichikeche, meli pichikeche. Nielmi pichikeche küpaltuafi mi ñi mogetupayam faw, pi Küpüka. 
Fey küpali kom ñi pichikeche, mogetupuygün, ka mülelu fentxen ketxan iyael. 
Ka umañpuygün. 
Kiñe ñi fotüm nentu zuamfi ti Küpüka, epu chagül müten nierkey ti zomo ñi nhamunh mu pirkey, fey ayenentufi. 
Feyta allküy Küpüka illkuy, chem pietew chi pichike che, mankütuy ñi ruka, ñam konhi kom ketxan iyael, kütxal ka fey. 
Ay, awügellaimün, feipimün, nentuzuamfi mi chi zomo, ayentugekelay che, pifi ñi pu pichikeche. 
Kizulewey, amutuy ñi ruka mew. 
Fey mew küme gülamtufi ñi pichikeche. 
Rupalu anthü ti wentxu egu Küpüka kümelkawtuigu femuechi mogelerpuy ti chi wentxu ti Küpüka egu, feyti chi epew Müley mawida mu. 
Küpüka ta feyti pekefi mün ta kiñe pichi kulliñ, venado ta pikefi mün.

Kiñe chalin, kiñe chalin, Kom pu che, Ta iñ mogelen mew, ta iñ mogelen mew.
Müleyiñ tüfa mew, fachi anthü, fachi anthü, Tüfachi mapu mew.
Müleyen mew zugu ayüwmaleal, Müleyenmew zugu ayüwmaleal, Müleyeiñ faw, Kiñe chalin, kiñe chalin Kom puche, Ta iñ mogelen mew, ta iñ mogelen mew.
Müleyiñ tüfa mew, fachi anthü, Tüfachi mapu mew.
