Nhome lhafkenh amuayu pigerkey txiwkü.
Txiwkü piam wüneluwi. 
Kanin piam ñochi inhaley. 
Amurkeygu.
Alün mapuley lhafkenh peñi, küme txarige mi kawell kompañ -pigerkey txiwkü.
Amulerkey txiwkü, welu ragiñ lhafkenh txanakompuwürkey, pailhalewürkey piam “feypipelaeyu ama kompañ, witxantukuge tami kawellu pipeyu ga” pirkey kanin.
¿Chumtuymi am?
Ayey. 
Ayeniegerkey txiwkü. 
¡Weweyu ñüwa konha! pirkey kanin.

Kiñe püchi wentxu wütxatxipay kurülechi punh mew, kürüftumawküley.
Wiñotulu, lefkülen konhi ñi ruka mew, feypifi ñi ñuke: miawi kiñe weñefe wekun mew pefin.
Kom pu che txawülelu kütxalwe mew txiparkeygün wekun, yerkeygün kuchillu, wüño, karoti egu, ñi wemümeal ti weñefe.
Fey mew ti püchiwentxu pelu ñi afzuamkülen ñi pu che, koylhatuzugugey tüfa, iñche ñi re koylhatun müten, pirkey.
Fey rume llazkürkey ñi ñuke, lukatufi ñi koylhatun mew. Pekankazuguyawkelay che, pigerkey.
Femgechi rupay tüfa chi pekanzugufe püchiwentxu.

Kiñe we kurewen chigkol mülerkefuy piam. 
Fey ñi pu wenüy ga inchiñ kelluafiyiñ ñi rukawal pirkeygün. 
Txegka werkenkünügerkey igkatucheal. 
Fey wallontumapu ruparkey… eymi epe wünh zugupayaymi llitual zugu pigerkey alka achawall. 
Femgechi ga epe wünh puwürkeygün pu wichan ka kisuke puwülürkeygün itxo fill yewüntukuwün piam… 
Pillmayken püwülürkey rüme; chukaw püwülürkey foki, pizeñ puwülürkey künha… ka wichagerkey rakiñ gillaturpualu gen mapun chew ñi rukawal kurewen chigkol. 
Ka puwürkey txegül inarumeleal ta che ñi küdawküleal, ñi kewanuam, fey tayültukukonkülerpuy piam küme püno fotxayalu ti pu igkatu piam… femuechi matu wütxampüramgerkey ti ruka… rupan ragianthü puwürkey pu we kurewen fey mew kiñe misawün mew aftxiparpurkey ti txawün. 
Ayiwün küzawigün, marichi ayiwküleam we kurewen chigkol.

Kuyfi piam mülerkelafuy che naqmapu mew. 
Wallon mapu nierkefuy meli ñom: wenumapu, ragiñ wenumapu, naqmapu ka münche mapu. 
Kallfü püllü elürkey ñi kümeke püllu ñi naqam naqmapu mew, welu wezake pülli ütxirürkey, kewarkeygu, txanarumerkeygu, kütxal reke ruparkeygu naqmapu mew, puwürkeygu münche mapu. 
Pu wezake püllü newenh nielu txiparketuy, zegün rekeküleweturkeygün. 
Kümeke newenh pepi wüñotulay; ragiñ wenumapu müten puwürkeygün, fey mew wagülenweturkey. 
Rumeñma gümalu ñi pepi püranon, lhafkenhwi ñi külleñ, femgechi wefürkey lhafkenh.
Kisulen mew naqmapu kallfü wenu kushe amuaymi pirkefi ñi zomo püñen, kallfü wenu üllcha, txepemapupuaymi naqmapu pigerkey. 
Naqmapu kurantu mew txekarkey ti üllcha, mollfüñi ñi nhamunh, fey mew wefürkey kachu, rayen, anümka, üñüm. 
Kisu miawnuam piam werkügerkey kallfü wenu weche. 
Tüfa chi epu weche ñi koñi egün anünmapuparkey naqmapu mew. 
Kallfü wenu kushe gülhamturkefi ñi goymanuam ñi tuwün, ñi mapuzuguleal ka gillatuleal küme feleam mapu.
Kultxug mew wiriley tüfachi piam, tüfa mew müley ti meli folil küpan, meli txoy mapu, ka meli witxaw mapu.

Wüñol Txipanthü itxo fill mogen ñi wegetun zugu gey, pu reñmawen, pu lof che, kom wallontu mapu.
Epu mari kiñe egu epu mari kechu anthü amulechi junio küyenh mew akukey.
Wegetun mogen, wegetun mapu, kulliñ, ayiwünkechi tukulpayegekey.
Itxo fill mogen wegetukey.
Mapuche mogen mew rumel femkey ta che.
Kake mapu chi che ka femkeygün: Inti Raymi üytukefi gün tüfa chi zugu pu Küchwa ka Mara t´aqaxta üytukefi gün pu Aymara.

Wüñol Txipanthü mew txawükey ñi reyñma, ilhokeyiñ kiñe sañwe. 
Apokey tayiñ mesa, mülekey yiwin kofke, muzay, kankan ilho, mallü poñi, txanan txapi. 
Küme ikeyiñ.
Ragiñ punh amukeyiñ txaytxay ko mew, gillatumekeyiñ ko mew küme mogen nieam tüfa chi txipanthü mew. 
Iñche küchalogkomeken ñi küme txipanthü niam, kiñe metawe mew yemeken ko, gillatupayal ñi ufi cha, kümefeleal ñi pu kulliñ.

Kiñechi piam kiñe gürü txawürkey kiñe llügki fey feypirkefi:
–Iñche zoy matugen eymi mew, zoy matugen txewa mew, kawell mew –pirkey gürü.
–Mallma gürü, kuzeyu may –pirkey ti llügki.
Llitupe kuzen pirkey txiwkü, fey lefkülen txiparkey ti gürü. 
Petu püwnun wechul mew wiñokinturkey ñi peam chew küpalen ti llügki, welu ñiwagelu am llügki, gürü ñi külen mew ellkawürkey.
Kañ püle am lelhiwülu ti gürü, kiñe rügkü mew wewürkey ti llügki.
–Weweyu mallma gürü –pirkey ayiwünkechi ti püchi llügki.

Puliwen wütxayiñ pepikawam tayiñ nhampulkanael tañi pu che inchiñ.
Tañi palhu María zew pürapan anthü wütxay, fey mew amulay.
Ragi anthü püwüyiñ fütxa mawizantu mew.
Wenu mapu püle pewfalüwi kiñeke mañke, ka mapu pegengey pirelechi fütxake wigkul.
Fentxen waka peyiñ nhometu lhewfü püle, ka pewenh ñi inafül peyiñ kiñe rawillma.
Zumzumlu wiñoyiñ. 
Iñche umaqtun kiñeñ püle tañi ñuke mew.

Wezalen, wezalelan pikey llügki.
Günechen pikey txiwkü ñi zugun.
Chukaw ñi zugun mew pewütüwkey ta che, shüshüll shüshüll pin mew ñi zugun küme txipayay ta che pigekey.
Witxotxotxor witxotxotxor pin mew, weza txiparkeay ta che pigekey.
